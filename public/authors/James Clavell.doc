Биография и творчество[редактиране | редактиране на кода]
Клавел е роден в Сидни, Австралия през 1924 г. Баща му е офицер в Британската кралска армия, поради което детството на Клавел преминава на много места, влизащи в Общността на нациите. През 1940 г. се записва в Британската кралска артилерия и е изпратен в Малайзия да се сражава с японците. При престрелка е ранен и изпратен в японски военнопленически лагер на индонезийския остров Ява. По-късно е преместен в затвора Чанги, близо до Сингапур. Тези събития залягат в основата на първия му роман „Цар Плъх“, публикуван през 1962 г, в който Клавел се явява до голяма степен прототип на героя Питър Марлоу.

През 1946 г. е издигнат в ранг капитан, но катастрофа с мотоциклет слага край на военната му кариера. Записва се в Бирмингамския университет и там се запознава с Април Страйд (актриса), по-късно през 1951 г. се жени за нея. Чрез нея се запознава с филмовата индустрия и развива желание да стане режисьор.

През 1953 г. заедно със семейството си се премества в Ню Йорк, където работи в телевизията, впоследствие заминава за Холивуд. Накрая успява да се утвърди като сценарист с филми като „Полетът“ („The Fly“) и „Тутси“ („Tutsi“). Съпродуцира класическия филм „Голямото бягство“ („The Great escape“). Към 1959 г. вече сам продуцира и режисира филми.

През 1963 г. получава американско гражданство. Умира в Швейцария през 1994 г. от удар - следствие на заболяване от рак.